 मैले नजन्माएको छोरो 
 मेरो घर मूल सडकको छेवैमा छ । उसमाथि पनि मेरो कोठा त सडकतर्फ नै पर्छ । झ्याल उदाङ्गै खोलेर सडकको चहलपहल हेर्नु मेरो आफ्नो दिनचर्याको एउटा मुख्य अंग हुनआएको छ । म प्राय: यहाँबाट हेरिरहन्छु । यहाँबाट सधैं ओहोरदोहोर गर्नेहरू सबैलाई चिन्छु । अड्डा जानेहरू, विद्यार्थीहरू तथा दूध, रोटी बेच्नेहरू सबैलाई । यसो भनेँ, मेरो बसिबियौँलो नै यही झ्याल छ, अर्थात्‌ मलाई पटक्क फुर्सद छैन । त्यसो भन्नाले यही झ्याल कुरेर मैले जीवन बिताएको होइन । एक समय यस्तो पनि थियो, जब यो झ्यालमा धर्ना दिनु त कुरै छोडिदिउँ चियाउन मात्रै पनि एउटा साँच्चैको पाप ठानिन्थ्यो तर बिस्तार सात साल, बुबाको मृत्यु र आफ्नो शिक्षाको इतिहासले गर्दा समयको हेरफेर भयो । मेरो यो झ्यालसँग धेरै घनिष्टता बढ्यो । झन्‌ पढिसकेर बिहानीको स्कूलमा जागीर खान थालेदेखि त मलाई प्रतिबन्ध लगाउने कोही छैन । 0 
